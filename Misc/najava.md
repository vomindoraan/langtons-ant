**A SANDBOX FOR ANTS**
_Od jednostavnih pravila do složenog emergentnog ponašanja_


Mnogi računarci smatraju 80-te godine prošlog veka za „zlatno doba informatike”, kada su osmišljeni mnogi koncepti i tehnologije bez kojih se današnji visoko povezani svet ne bi mogao zamisliti. Rešenja smišljena od strane bistrih umova tog doba, danas čine okosnicu savremenog interneta, računara, mobilnih telefona i drugih uređaja koji nas okružuju. U to vreme, znameniti informatičar Christopher Langton je studirao na univerzitetu. Zaintrigiran teorijom ćelijskih automata (eng. _cellular automata_), Langton je postavio sledeći misaoni eksperiment:

Zamislimo malog mrava, koji se nalazi na beskonačnoj mreži kvadratnih polja. U svakom koraku, mrav se može pomeriti levo ili desno, u zavisnosti od boje polja na kom se trenutno nalazi. Kako mrav pređe preko polja, on tako menja njegovu boju. Ispostavlja se, da iz ovako jednostavnog skupa pravila proizilazi jako složeno, čak i haotično, ponašanje. U vizuelnom smislu, dobijaju se jako zanimljive obojene slike i šare. Ali ako zađemo dublje, uviđamo da se preko Langtonovog Mrava može opisati svaki mogući računarski program — drugim rečima, ovaj Mrav je Turingova mašina.

Kasnije u toku karijere, Langton je postao poznat kao začetnik naučne oblasti poznate pod nazivom _artificial life_ — a ćelijski automati, kojima je umnogome doprineo, danas nalaze široku primenu u fizici (dinamika fluida), biologiji i medicini (modeliranje fizioloških procesa), saobraćaju, kriptografiji, računarskoj grafici (CGI u filmovima i video-igrama) i mnogim drugim oblastima.

Od 25. jula do 1. avgusta, pozivamo posetioce izložbe da se sami okušaju u ulozi Langtonovog Mrava: poigrajte se sa bojama i pravilima Mrava, i vidite kakvo _emergentno_ ponašanje i _šare_ možete dobiti od njega.


Autori:
Konstantinos Petrović
Konstantin Đorđević